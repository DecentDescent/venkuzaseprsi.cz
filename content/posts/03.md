# Tři

Venku zase prší. Jedu dvacetšestkou na Náměstí Republiky. U Bulhara se u kontejnerovejch obytňáků krčí několik penerů a já si řikám, jak asi trávili Vánoce. A kolik asi ročně umře bezdomovců na zadušení kostí z kapra. Nemyslim to nějak zle, prostě mě to napadlo. Zajímá mě, jestli taková statistika vůbec existuje.

Masarykovo nádraží. Nepřestávám se divit tomu, jak na mě ta stará budova působí. Naprosto odporný fastfoody, sešlá omítka, sešlý stánky u peronů a sešlý lidi na peronech. Ale stejně má to nádraží ohromný kouzlo.

Pani s kočárkem rve do zavírajících se dveří tramvaje nejdříve nohu, potom kočárek. Mladší chlapík jí ochotně pomáhá dostat kočár po schůdcích dovnitř a pani mu za odměnu vysvětluje, jaký jsou všichni ostatní v tramvaji zmrdi, který by jí nikdy nepomohli. Beru si to celkem osobně. Předevšim proto, že než jsem si to rozmyslel, ve svejch představách jsem jí s tim kočárkem pomohl.

Míjí nás pětka a od pantografu lítaj jiskry. Mám rád, když ve městě prší. Elektrickej oblouk, co se vytváří mezi pantografama a mokrejma trolejema, doprovází příjemně prskavej zvuk. Pokaždý si vzpomenu na dílny a na to, jak jsem se s kleštěma s obloukem chytnul ke kovovýmu stolu a snažil se od něj odlepit.

Náměstí Republiky. Prší. Hodně prší. Nemám deštník. Nemám rád, když prší a nemám deštník. Nemám rád deštníky. Deštník je zbytečná věc, kterou člověk musí nosit s sebou i když neprší. A když prší, deštník je pak mokrej, takže ho člověk musí nýst v ruce i když už neprší a čekat, až uschne. Nebo ho potom položí rozevřenej do chodby u kanclu tak, aby se o něj co možná nejvíc lidí přerazilo a rozbilo si hubu o kopírku.

Nemám rád kopírky. Ve svý podstatě jsou to skvělý stroje, který by měly pomáhat lidem při práci. Ale v praxi jsou kopírky zařízení, který dělaj váš den mnohem horší, než by mohl bejt, protože se vás neustále ptaj na věci, který vás vůbec nezajímaj. Ve kterym podavači je papír? Jakej papír chcete použít? Chcete to barevně, nebo černobíle? A kolik toho chcete? Doprdele, prostě mi to zkopíruj! Proč neexistuje kopírka s jednim tlačítkem? Prostě jenom zmáčknete „Kopírovat!“ a je to. A jestli existuje, proč jí nemáme v práci? Zasraný kopírky.
